---
layout: post
title:  "L'efecte Matilda"
subtitle: "[catalan, published in \"La Tosquija\"]<br>El biaix en contra del reconeixement dels èxits de dones científiques es coneix amb el nom d’efecte Matilda. Fins i tot les dones que han participat en descobriments tant importants com l'estructura de l'ADN (Rosalind Franklin) han quedat sense el reconeixement que mereixen.<br>Avui més que mai, recau en la nostra responsabilitat promoure el paper de la dona i la nena en la ciència tant a nivell institucional com quotidià."
date:   2019-05-07 22:00:00 -0400
background: '/img/posts/01.jpg'
---

El passat 11 de Febrer es va celebrar el Dia Internacional de les Dones i les Nenes en la Ciència. Per aquest motiu, centres de recerca científica d’arreu de Catalunya van organitzar activitats amb l’objectiu de promoure el reconeixement d’èxits i la participació en condicions d’igualtat de les dones en el camp de la ciència. El fet que sigui tan sols el quart any que es celebra aquesta diada (des que l’UNESCO va proposar-ho a finals de 2015) és sorprenent, tenint en compte la llarga història de la desigualtat de gènere en l’àmbit científic.
Els premis Nobel de 2018 es recordaran com la primera vegada que dues dones reben els premis de Química i Física el mateix any. En els més de 117 anys dels premis Nobel, s’ha premiat en les disciplines científiques tan sols a 20 dones (8 de les quals en els darrers 10 anys), en comparació a 587 homes premiats. Aquest percentatge vergonyós del 3% no representa la proporció de dones investigadores, evidenciant un sostre de vidre que els impedeix obtenir el reconeixement que mereixen.
El biaix en contra del reconeixement de l’èxit de dones científiques, que és menystingut i fins i tot atribuït als seus col·legues homes, es coneix amb el nom d’efecte Matilda. Aquest terme fa honor a l’activista Matilda Joslyn Gage, la primera que va escriure per trencar l’estereotip que “la dona no té geni inventiu o mecànic” el 1883. El cas més popular és el de la científica Rosalind Franklin. Els seus estudis sobre l’estructura de l’ADN van ajudar a James Watson, Francis Crick i Maurice Wilkins a proposar el model de la doble hèlice d’ADN. Tot i que la col·laboració de Franklin va ser substancial, el descobriment de l’estructura tridimensional de l’ADN es sol atribuir tan sols als seus companys homes, que a més, van rebre el premi Nobel uns anys més tard. La feina de Rosalind Franklin en l’estructura de l’ADN només ha rebut el reconeixement que es mereix molts anys després. La mateixa història es repeteix per altres científiques com Nattie Stevens (descobridora de com els cromosomes determinen el sexe) o Marthe Gautier (descobridora de l’origen cromosòmic del síndrome de Down).
Històricament, l’accés desigual a l’educació, el rol assignat a la dona per la societat i el fet que ocupessin places tècniques als laboratoris pot explicar la menor representació científica de la dona. El que és alarmant és que aquests mateixos determinants segueixin vigents el dia d’avui.
L’educació és universal, però només el 7% de noies de 15 anys a Espanya vol dedicar-se a professions tècniques, percentatge que es triplica en el cas dels nois. Cinc de cada deu estudiants de doctorat son dones, però tan sols 2 de cada 10 llocs de direcció els ocupen dones. La càrrega familiar es distribueix més entre la parella, però moltes dones segueixen havent de limitar la seva carrera professional en un moment crucial per poder fer-se càrrec de la família. Tot i que el percentatge d’investigadores a Espanya sigui del 40%, en països on la investigació és primordial com ara França i Alemanya el percentatge de dones investigadores no arriba al 30%. El 2017, tan sols el 2% d’inversions de capital de risc van atribuir-se a empreses fundades per dones.
A part d’aplicar polítiques que assegurin paritat en càrrecs de responsabilitat i facilitar la flexibilitat laboral per conciliar la vida professional amb la familiar, cal fer front al biaix implícit. Promocionar la visualització de les científiques referents que trenquen amb els estereotips de la dona en la ciència podria ajudar a animar les noies a seguir carreres de l’àmbit científic i tecnològic.
A vegades no cal anar gaire lluny, com és el cas de la Sílvia Simon, nascuda a Salitja, investigadora i professora  de química de la Universitat de Girona (havent rebut la distinció Jaume Vicens Vives atorgada per la Generalitat el 2017 amb motiu de la seva qualitat docent) i directora de la Càtedra de Cultura Científica i Comunicació Digital de la mateixa universitat. El seu punt de vista sobre el paper de la dona en la ciència actual és encoratjador per aquelles noies que vulguin seguir una carrera tècnica, ja que afirma que “Avui, les oportunitats per ser dona o home de ciència són les mateixes”.
Ara més que mai, recau en la nostra responsabilitat promoure el paper de la dona i la nena en la ciència. Bé sigui compartint les responsabilitats familiars o a través de la promoció i el reconeixement de l’èxit de dones referents en l’àmbit científic amb iniciatives com el Dia Internacional de les Dones i les Nenes en la Ciència. Si així ho fem, aconseguirem esborrar l’efecte Matilda mentre esperem que el pròxim premi Nobel atorgat a una dona sigui mereixedor de la notícia només per la seva ciència i no pel seu gènere.
